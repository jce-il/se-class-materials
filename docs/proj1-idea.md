<div dir="rtl">
<div>
</div>

חזרה ל[עמוד ראשי](../../..)

# פרויקט 1 – רעיון/הצעת פרויקט - Software Project Idea

### מטרות
- מציאת רעיונות לפרויקטים בקורס
- כתיבת הצעת פרויקט
- ניתוח סיכונים
- הצגת רעיון ושכהוע קהל

### הרכב הציון
הציון למשימה זו אינו נקבע לפי האם הפרויקט המוצע מצליח לעבור לשלב הבא, אלא לפי התוצרים ואופן הצגתם. הציון ישוקלל עם הציון הסופי לפרויקט (כ- 10% מהפרויקט, 5% כללי). פירוט לפי סעיפים בהמשך.

### הגשה
העלאת דו״ח ומצגת למאגר שלכם או מאגר הקורס.

#### TODO
- עמוד רעיונות
---

## מבוא

במסגרת הקורס תפתחו מוצר תוכנה בעל ערך ללקוח אמיתי. מטרתכם במשימה זו היא לבחור או למצוא רעיון חדש למוצר, לבחון את ההתאמה שלו לקורס, לשכנע את השותפים (הלקוח, צוות הקורס והסטודנטים) בערכו ואף לשכנע את חבריכם שיצטרפו אליכם לפרויקט פיתוח המוצר.

**המשימה הנוכחית מתבצעת ע"י צוות של שני סטודנטים, במשימות הבאות נתאסף לצוותים גדולים יותר.**

## מקור לרעיונות

הטוב ביותר הוא רעיון מקורי או בעיה אמיתית שנתקלתם בה.

במצגות השיעור והתרגיל הראשון תמצאו קישורים ל[רעיונות לפרויקטים][past-projects] ו[רעיונות][prev-ideas] מקורסים קודמים - להתרשמות. אפשר גם לבחור רעיון חדש שהוצע ע״י צוות הקורס או שהוצע לפרויקט הגמר ולא נבחר (בהתייעצות עם הרכז...) זאת ע״י סימון עצמכם כבוחני הצעה זו בעמודה המתאימה.

<div style="color:red" markdown="1">
<strike>
במסלול טכנולוגיה בשרות הקהילה יש לבחור אחת מההצעות שהוצעו ע״י ארגונים חברתיים ב[מאגר ההצעות][community-pool] ע״י סימון ב[דף ההצעות][community-ideas] את ההצעה (כל הצעה נבחנת פעם אחת - כל הקודם זוכה).

עליכם לבחון האם ההצעה מתאימה לצרכי הקורס בהתאם להנחיות שבהמשך מבחינת גודל ואפשרויות טכניות. לפי הצורך אפשר להתיייעץ עם צוות הקורס, כולל רכז התכנית. אפשר גם לפנות לאיש הקשר המצוין בהצעה בבקשה לבירור פרטים (נא לרכז ולתמצת את הפניות)

מיד לאחר הצגת ההצעה המעובדת בכיתה יש לשלוח לרכז התכנית:

- שמות הסטודנטים בקבוצה מוצעת
- שלשה רעיונות שהייתם רוצים לממש לפי סדר עדיפויות (נא לסמן * ליד ההצעה שבחנתם)
- פסקת תיאור לשונות בצוות (ראו בהגדרות [משימה קבוצתית 2][project2] )

צוות הקורס יעדכן בהקדם על השיבוץ שייעשה בהתאם למידע שתעבירו לעיל.
</strike>
</div>

## כללי
המשימה העיקרית מורכבת משני חלקים.

א.	רעיון - לתאר את המוצר המוצע כך שהאחרים יבינו מהו וישתכנעו שהוא בעל ערך (בד"כ כלכלי).

ב.	תכנון ותיכון - לנתח מספר סיכונים עיקריים ואפשרות מענה (כפי שלמדתם בקורס ניהול פרויקט תוכנה), לתאר תיכון ראשוני (ארכיטקטורה\design) אפשרי למוצר, כך שיהיה ברור שניתן לבנות את המערכת בעזרת שימוש מיטבי במשאבים: סמסטר אחד, ארבעה מהנדסי תוכנה וטכנולוגיה מוצעת.

תצטרכו להגיש מסמכים המתארים חלקים אלו ולהציג אותם בכיתה (כמהנדסי תוכנה סביר להניח שתצטרכו להציג מדי פעם בנושאים שונים). תוך כדי המצגת תהיה לכולם הזדמנות להתרשם, לשאול שאלות ולבחור ברעיונות שנראים הכי מתאימים ומעניינים. בשלב הבא נתארגן לצוותים גדולים יותר שייבנו את המוצרים הנבחרים מתוך כלל הרעיונות.

משימת השכנוע בערך של הרעיון שלכם (או בדיקה ראשונית של רעיון חיצוני) היא שלב ראשון לקראת עבודה בצוות לבניית מוצר.

### דרישות המוצר
אנו משאירים לבחירתכם את המוצר שיפותח. נסו לחשוב על הלקוחות והמשתמשים במוצר. כדאי שהמוצר יציע פונקציונאליות שאינה קיימת כיום או שיהיה בעל מאפיינים מיוחדים שיגרמו להשתמש בו במקום מוצרים קיימים.

<div style="color:red" markdown="1">
<strike>
במסלול טכנולוגיה בשרות הקהילה, הרשימה יכולה לעזור לכם בבדיקת ההצעה כדי שתוכלו להמליץ עד כמה היא מתאימה לקורס.
</strike>
</div>

למרות האמור, החברה מטילה על תכנון המוצר, מספר אילוצים:

0.	למוצר יהיה קשר לעולם האמיתי, ז"א הוא בא לפתור בעיה אמיתית של מישהו\מישהי אמיתי\ת באמצעות מערכת שעיקרה תוכנה (משחק בדרך כלל לא עונה על דרישה זו).
0.	המוצר יהיה אפליקציית ווב (יישום רשת) בארכיטקטורת לקוח/שרת (ולא אתר או מערכת ניהול תוכן בלבד!). כברירת מחדל, הלקוח יהיה כתוב ב- html/css/js (ומותאם גם ללקוח נייד) והשרת ב- node.js או שפה מונחית עצמים אחרת.
0.	השרת צריך לכלול לוגיקה שאינה טריוויאלית (ולא רק בסיס נתונים).
0.	כברירת מחדל הקוד יהיה מאוחסן במאגר פתוח ב- github וגרסה עובדת של השרת תהיה זמינה על גבי תשתית ענן - כך שתהיה למוצר גישה נוחה למפתחים וללקוחות (יילמד בתרגיל).
0.	המוצר הוא רעיון חדש. הוא יכול למשל להיות תוסף (plug-in) לתוכנה קיימת, אך לא העתק מדויק של מוצר קיים או של פרויקט אחר במכללה.
0.	המוצר יעשה שימוש משמעותי ולא טריוויאלי ברכיבים ותשתיות קיימים (ולא רק ספריות סטנדרטיות), זאת כדי שהוא יהיה מעניין וגם ישים במגבלות הקורס.
0.	יהיה אפשר להדגים את המוצר בזמן ההרצאה והוא מתאים להערכתכם לפיתוח במסגרת האילוצים של הקורס (כולל הזמן שייקח ללמוד את הסביבה, התהליך וכדו').
0.	רעיונות יוצאי דופן במקוריותם אינם מחויבים לתנאים שלמעלה – בתיאום עם צוות הקורס.

## תוצרים להגשה
1.	מסמך – עמוד \ שניים.
2.	מצגת (או סרטון) של 3-4 שקפים.
שני התוצרים אמורים לכלול תכנים דומים, אך מיועדים למטרות שונות. המסמך ישמש כבסיס להמשך הפיתוח. המצגת מיועדת לשווק את הרעיון שלכם ובמיוחד במהלך ההרצאה הבאה.
שני התוצרים אמורים לכלול את הנקודות הבאות (פחות או יותר):

א.	הגדרת המוצר (לפעמים נקרא גם: SOW - Statement of Work או Project Vision), כולל:

-	מהו המוצר? איזו בעיה הוא פותר?
-	למי המוצר פותר בעיה? מי הם הלקוחות והמשתמשים (יש לציין שם של לקוח מועמד).
-	מדוע הוא כדאי לפיתוח (business case)? מהן החלופות כיום? מדוע הרעיון שלכם עדיף? נסו לתת הערכה כמותית ראשונית של  היתרון שיושג על ידי המוצר.
ב.	תכנון ותיכון ראשוני:
-	שם מוצע לפרויקט (באנגלית)
-	תיאור ברמה ראשונית של הרכיבים\מודולים שישמשו במערכת. תרשים אחד לפחות ([דוגמאות][uml-diagrams]).
-	שפות תוכנה וספריות\שירותים מתוכננים לשימוש. יש להתחשב באילוצים שלעיל, מומלץ לבחור בסביבה המאפשרת פיתוח תשתיות וממשקים מהיר (RAD). 
-	חווית משתמש - התייחסות ראשונית לנושא ממשק המשתמש  – רעיונות או שרטוט ראשוני על השימוש העיקרי במוצר.
-	מה מעניין בפרויקט מבחינה טכנית\טכנולוגית?
-	פרטו בקצרה שלבים שלדעתכם נדרשים כדי לבצע את המשימה.
- מה לדעתכם הסיכונים והבעיות העיקריים שתיתקלו בהם במהלך הפרויקט? כיצד תנמיכו או תתמודדו איתם. פרטו דרכים בהם אפשר לפתור את הבעיה ללא פיתוח תוכנה? מהם הייתרונות שנקבל מהשקעה בפיתוח.

### הצגה
עקב ריבוי הקבוצות תכננו את המצגת כך שתתאים להצגה קצרה מאד של כ-2 דקות (בתלות במספר ההצעות) שאחריהן כדקה של שאלות (תוך כדי החלפה להצעה הבאה). חובה להתאמן על משך הזמן ויש להיות מוכנים מראש (ראו הוראות הגשה למטה) כך שנוכל להספיק את כולם, חובה על כל המגישים להציג, ולעבור על עיקרי הנקודות לעיל. חלק א' וחלק ב' יוצגו ע"י מגישים שונים כך שאחד מייצג את מי שיש לו עניין במוצר והשני את מי שעומד לפתח את המוצר. ניתן לציין בהצגה שלכם שפרטים נוספים ניתן לראות ולקבל במסמכים או בע"פ מכם.

### הרכב הציון

הציון יחולק פחות או יותר לפי המאפיינים הבאים:

- מקוריות הרעיון – 20%
- הגדרת המוצר – 20%
- תיכון ראשוני – 20%
- תכנון וסיכונים – 20%

- איכות ההצגה -  10%
- רישום בזמן ועמידה בזמנים בהצגה! – 10%


### הוראות הגשה
עד לתחילת ההרצאה הבאה, צריך:

להירשם להצגה ע"י עריכת [דף פגישות הקורס][meeting-page]. כולל קישורים למצגת והמסמך (מצריך הרשאות כתיבה באתר – שתקבלו מצוות הקורס לאחר שתשלחו לנו בהודעה בפורום את שם המשתמש שלכם ב-github).
את המסמכים יש למקם במקום ציבורי כך שכולם יוכלו לפתוח באמצעות הקישורים שלכם.
הטוב ביותר הוא להעלות את הקבצים למאגר שלכם ב- github, עד שנלמד לעשות זאת תוכלו להעלות לאתר לבחירתכם, שרת קבצים, אחסון בענן, הספרייה הציבורית שלכם בכונן הרשת במכללה, [הוספה למערכת המשימות של מאגר][issue-attach] וכדומה. אפשר גם להעלות דרך ממשק הווב של גיטהאב ל[תיקיה הזו][idea-folder] במאגר הקורס (כפתור - upload files). אפשר גם במקום מסמך לפתוח שם עמוד ויקי המתעד את המחקר שביצעתם (בהמשך זו תהיה ברירת המחדל לכתיבת תיעוד).


להבהרות נוספות פנו בבקשה לפורום הקורס.

### הנחיות נוספות
שימו לב לנושאי פרטיות ברשת – מאגר הקורס הוא  ציבורי. במידה ואינכם מעוניינים לפרסם פרטים אישיים (כמו שם, ת.ז. ומייל) הקפידו שלא להשתמש בהם במסמכים שמועלים לאתר הקורס (ולכלול אותם רק בטופס ההגשה).
אפשר ומומלץ להעלות\לשלוח במהלך השבוע טיוטות להערות או שאלות לצוות הקורס בפורום הפרויקט של הקורס.

זכרו שמשימה זו היא הבסיס להחלטה על המוצרים שנפתח בהמשך הסמסטר. זו גם יכולה להיות הזדמנות לעבוד על רעיון שתמיד חלמתם עליו!

### קישורים נוספים

0.	[מדריך כתיבת SOW]( http://www.rfpsolutions.ca/files/SOW_Writing_Guide2.pdf)
0. [ReadySet תבנית הצעת פרויקט מאתר תבניות](http://readyset.tigris.org/nonav/templates/proposal.html)
0.	Jonathan Rasmusson, [Ten Questions You’d Be Crazy not to Ask at the Start of Your Project](
http://www.pragprog.com/magazines/2010-10/way-of-the-agile-warrior)
0.	[תבנית למצגת מבוססת על המאמר הקודם](http://agilewarrior.files.wordpress.com/2011/02/blank-inception-deck1.pptx)
0.	[טיפים לפרויקט תוכנה לסטודנטים](http://www.comp.nus.edu.sg/~damithch/guide3e/)
0.	[טיפים לכתיבת מצגת לדוגמא](http://www.slideshare.net/Digitaldarren/top-tips-for-power-point-ignite-style-presentation)

בהנאה ובהצלחה
צוות הקורס

<!-- Links -->
[prev-ideas]:  https://github.com/jce-il/se-class/wiki/PastIdeas
[past-projects]: https://github.com/jce-il/se-class/wiki/PastProjects
[community-ideas]: https://github.com/jce-il/se-class/wiki/community-ideas
[community-pool]: https://docs.google.com/spreadsheets/d/1WS4-7GT-pvlxol_EYN-6Fpd80BRhzqKQ-OMDm9LgNJA/edit#gid=0
[project2]: [[project/project2-team]]
[uml-diagrams]: http://en.wikipedia.org/wiki/Applications_of_UML
[issue-attach]: https://help.github.com/articles/file-attachments-on-issues-and-pull-requests/
[meeting-page]: https://github.com/jce-il/se-class/wiki/Meetings
[idea-folder]: https://github.com/jce-il/se-class/tree/master/ideas/2016

</div>